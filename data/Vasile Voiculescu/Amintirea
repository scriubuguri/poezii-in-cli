Cum s-a trecut, plăpândă, amintirea

Iubirii noastre, tocmai ca o floare

Ce-ntr-un pahar îşi plânge strălucirea

Uitată-n colţul mesei, unde moare.


Nu-i nimeni în odaia tânjitoare.

Oglinda-n podini şi-a holbat privirea.

Perdelele lungi ţin calea către soare ...

Păianjenii şi-au întrerupt urzirea.


Privindu-se în cupă ofilite,

Din miezul veşted foile mâhnite

Se rup, treptat, cu-o mută iroseală


Picând domol în umbra liniştită ...

Şi floarea amintirii, părăsită,

Se scutură petală cu petală


În apa vremii veche şi clocită.
