Sunt culmi înfricoşate în sufletele noastre,

Dar nimeni nu le suie şi nimeni nu le-atinge,

Deasupra, peste neguri, furtună şi dezastre

Pe ele niciodată lumina nu se stinge ...



Acolo răsăritul trimite-ntâia rază,

Amurgul tot acolo lucirea lui din urmă,

Pe fruntea lor lumina de-a pururi scânteiază

În chip de sărutare, ce-n veci nu se mai curmă.



Arareori un vultur cu aripe bălane

Rătăcitor ajunge pe culmi, dar nu mai zboară,

Căci prins adânc de vraja senilelor arcane,

Rămâne sus acolo şi nu se mai coboară.
