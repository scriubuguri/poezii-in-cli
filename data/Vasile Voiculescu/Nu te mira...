Nu te mira că-mi prinzi privirea,

Păienjenită de durere,

Adesea cercetând ivirea

Şi alte lumi, şi altor ere.


În toiul luptelor nebune,

Pe rana inimii ce moare

Nădejdea vremilor mai bune

Răsare pururi ca o floare.


Din tot ce mi-a-nflorit vreodată,

Ea singură purta-va roade,

Azi, când grădina-i scuturată

Şi toată floarea stearpă-mi cade.


Zadarnic firea mă striveşte

Mereu sub aspra-mi suferinţă,

În mine pururi încolţeşte,

Mai viu, obstească năzuinţă.


Şi-n van m-abate-n jos furtuna

Şi strâns ma ţin cătuşe grele,

În mine lumea-şi încearcă-ntr-una

Avântu-i veşnic către stele!


Din mii de gânduri turburate

Un vis curat mi se încheagă,

Precum din spume sfărâmate

Ieşit-a Venera întreagă!
