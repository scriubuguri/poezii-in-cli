Azi am trecut s-o vad, înstrăinată,

Grădina-n care-o vară ne-am iubit ...

Podoaba-n zdrenţe-i spânzură uscată,

Rugini a prins frunzişul răvăşit,

Iar parcul, raiul nostru de-altădată,

Cu ziduri alţii azi l-au ocolit.


E ceasul vechi al dragostei, e seară,

Şi, dând să intru, stau înfiorat:

Înaltul plop la porţi m-aşteaptă iară,

Dar toamna purpurie l-a schimbat

În galben stâlp pâlpâitor de pară,

Ce freamătă, de vânturi zbuciumat.


Şi-n vijelia ce sa-ncins să-l bată,

Aprinsul plop acolo mi-a părut

Că-i sabia de foc neandurată

Pe care Heruvimul nevăzut

O flutura spre lumea blestemată

La Poarta Paradisului pierdut.
