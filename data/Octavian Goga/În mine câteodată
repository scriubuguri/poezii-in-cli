În mine câteodată eu simt: se face noapte,

Din netrăite vremuri vin neguri să mă prindă,

Strigări necunoscute şi cântece şi şoapte

La casa mea colindă.


În mine câteodată ţărani cu zeghea sură

Şi glume şi ispite şi tot ce ştie satul

S-amestecă de-a valma roind în bătătură

Şi vin să-şi ţie sfatul...


În mine câteodată grea liniştea se lasă,

Miroase-a izmă creaţă şi-a flori de iasomie,

În vreme ce un popă cu barba cuvioasă

Slujeşte-o liturghie...
