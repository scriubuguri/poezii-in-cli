Să nu vorbim de cei care-au sărit 
din luntre, ca s-ajungă mai devreme 
la ţărm: sunt nişte diletanţi ai morţii... 
Noi însă, pasagerii cu vocaţie, 
ne îndeletnicim cu diferite 
afaceri, dintre care cea mai bună 
e creşterea. Da: creştem, devenind 
tot mai flămânzi de nemurire. Unii 
se şi realizează. Ce plăcere 
să-i vezi crescându-şi numele în lemnul 
de pin al luntrii!... Unii dintre ei 
păzesc copiii - să nu joace rişca. 
Alţii s-au instalat, cuminţi, la pupă 
şi studiază dârele. Există 
chiar mâncători de ciocârlii, al căror 
gâtlej o să le supravieţuiască. 
Dar cei mai mulţi îşi schimbă-ntruna locul
împrumutându-şi sculele, în tranşă. 
Când câte unul strigă: Hei, luntraşe!, 
ecoul îi răspunde leneş: Doarme...; 
Dar asta este o poveste-n care
mulţi nu mai cred. În general, n-avem 
nici paraziţi, nici boli molipsitoare. 
(Idei există, însă nu fac pui.) 
Un singur lucru ne îngrijorează 
(dar cei ce-l spun sunt aruncaţi în apă): 
de-atât amar de vreme n-am primit 
nici un mesaj - un porumbel, o trâmba - 
ca semn că vom vedea curând uscatul.
(Telegrafistul a murit, şi nimeni
nu-şi aminteşte alfabetul Morse.) 
Să fi greşit direcţia?... Nu cred: 
curentul bate-n dunga luntrii noastre, 
iar soarele-apucând ne-arată locul 
de naştere al peştilor cu aripi. 
Cât mai avem până acolo? Unii 
susţin că, peste câtva timp, vom trece
Meridianul Lunii, ajungând 
pe-o mare care curge dedesubtul 
acesteia, de unde vom vedea 
pe cer cum navighează umbra noastră.


E ora mesei. Se aud ţipând 
cei care-aleşi prin tragere la sorţi 
(cu zaruri măsluite!) vor fi astăzi
excluşi de la festin: sunt bucătarii...
