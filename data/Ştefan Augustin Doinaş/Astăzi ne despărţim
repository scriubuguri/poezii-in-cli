Astăzi nu mai cântăm, nu mai zâmbim.

Stând la început de anotimp fermecat,

astăzi ne despărţim 

cum s-au despărţit apele de uscat.


Totul e atât de firesc în tăcerea noastră.

Fiecare ne spunem: - Aşa trebuie să fie ...

Alături, umbra albastră 

pentru adevăruri gândite stă mărturie.


Nu peste mult tu vei fi azurul din mări,

eu voi fi pământul cu toate păcatele.

Păsări mari te vor căuta prin zări

ducând în guşă mireasmă, bucatele.


Oamenii vor crede că suntem duşmani.

Între noi, lumea va sta nemişcată

ca o pădure de sute de ani

plină de fiare cu blană vărgată.


Nimeni nu va şti că suntem tot atât de aproape

şi că, seara, sufletul meu, 

ca ţărmul care se modelează din ape, 

ia forma uitată a trupului tău ...


Astăzi nu ne sărutam, nu ne dorim.

Stând la început de anotimp fermecat, 

astăzi ne despărţim 

cum s-au despărţit apele de uscat.


Nu peste mult tu vei fi cerul răsfrânt,

eu voi fi soarele negru, pământul.

Nu peste mult are să bată vânt.

Nu peste mult are să bată vântul ...
