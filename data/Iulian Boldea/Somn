trupul meu se desprinde din somn ca din undele verzi translucide

ale unei mări neştiute

cu algele viselor încolăcindu-mi coapsele

cu epiderma de aer a iluziei adăstând în preajma mea

cu zdrenţe de neant şi de abur în jur.

trupul meu îşi reia încet-încet deprinderile îşi învaţă din nou

gesturile de fiecare zi

învaţă ura gelozia iubirea mânia sărutul.

cu cearcănele melancoliei de a fi

cu ridurile neliniştii în colţul gurii

trupul meu învaţă din nou

ca în fiecare dimineaţă

meseria

de a trăi
