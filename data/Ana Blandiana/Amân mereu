Amân mereu să trec precum în moarte-n cuvinte,

Dar ca în moarte am certitudinea că voi intra,

Dusă cu sila, plângând după ceea ce las, 

Încercând să mă-ntorc de la fiece vamă-a văzduhului.


O, de-aş avea riscanta credinţă a dacilor

Nerăbdători să pătrundă în bucurie prin moarte, atunci

Străluminată, cu fruntea aproape statuie,

M-aş pierde zâmbind pentru fericirea cuvintelor.


O, de-aş avea riscanta credinţă a dacilor,

Orice secundă să simt că-mi înapoiază milenii,

O, de-aş avea absurda credinţă a dacilor,

Cei înşelaţi atât de crunt după moarte...
