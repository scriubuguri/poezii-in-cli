Făcând lumină în mine

Se-ntunecă în jur,

Când se apropie zorii,

La mine se-nserează

Nu pot vedea şi-n afară

Şi-nlăuntru în acelaşi timp.

Fructele, florile, fiarele

Le pot inventa numai când nu le găsesc.

Nimic din ce ascund nu trăieşte

Dincolo de hotarele mele.

Niciodată, niciodată nu se va sparge

Echilibrul perfect

Care doarme-ntre lume

Şi sufletul meu?

Numai pentru că nu există-n afară

Îl văd în mine-atât de limpede pe Dumnezeu?
