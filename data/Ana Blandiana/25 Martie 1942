Durerea aceea,

Bătrână de mult,

Începută la 5 dimineaţa,

Ale cărei răcnete neomeneşti

Le ascult

Şi le răscumpăr

Cu viaţa;

Durerea, în vidul căreia

Toate literele mele,

Ca să îl umple, se-aruncă,

Dar, mai reală decât istoria

Literaturilor lumii, femeia

Se zbate urlând

Sub cea mai totală poruncă

A universului

Expulzat înainte

De contracţii şi hohote

Nemaiînnăbuşite de plâns;

Durerea aceea

Cuminte,

Schimbată pe mine

Spre prânz...
