Atâta linişte-i în jur de-mi pare că aud

cum se izbesc de geamuri razele de lună.


În piept

mi s-a trezit un glas străin

şi-un cântec cânta-n mine-un dor

ce nu-i al meu.


Se spune că strămoşii cari au murit fără de vreme,

cu sânge tânăr înca-n vine,

cu patimi mari în sânge,

cu soare viu în patimi,

vin,

vin sa-şi trăiasca mai departe

în noi

viaţa netrăita.


Atâta linişte-i în jur de-mi pare că aud

cum se izbesc de geamuri razele de lună.


O, cine ştie - suflete,-n ce piept îţi vei cânta

şi tu odată peste veacuri

pe coarde dulci de linişte,

pe harfă de-ntuneric - dorul sugrumat

şi frânta bucurie de viaţă? Cine ştie? 

Cine ştie?



(1919)
