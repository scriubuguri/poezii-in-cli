Noapte întreagă. Dăntuiesc stele în iarbă.

Se retrag în pădure şi-n peşteri potecile,

gornicul nu mai vorbeşte.

Buhe şure s-aşază ca urne pe brazi.

În întunericul fără de martori

se liniştesc păsări, sânge, ţară

şi aventuri în cari veşnic recazi.

Dăinuie un suflet în adieri,

fără azi,

fără ieri.

Cu zvonuri surde prin arbori

se ridică veacuri fierbinţi.

În somn sângele meu ca un val

se trage din mine

înapoi în părinţi.
