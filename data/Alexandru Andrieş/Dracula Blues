La curtea lui Vodă e şedinţă mare,

Stau boieri pe scaun, stau şi în picioare,

Se discută probleme, se analizează

Ce nu merge bine, ce incomodează;

În cap de masă, pe scaun, însuşi Vodă Ţepeş stă,

Boierul Velea face prezenţa şi numără.


Se ridică Vasile, zice: Ţepeş Doamne,

Stăm bine cu producţia de cereale şi carne,

Am depăşit planul în industria de zgură

Şi-am fost informat că nici nu se mai fură;

În producţia de ţepe suntem, Doamne, pe primul loc în lume,

I-am depăşit pe-americani, fără ruşine, putem spune!


Dar există probleme şi in îndustria de ţepe!

Se ridică în picioare boierul Şulea Trepe.

Nu mai avem lemn de paltin, producţia stagnează de ieri,

Iar stejarul, Ţepeş Doamne, îl ţinem doar pentru boieri,

De aceea propun să facem ţepele din lemn de prun!

Vor fi beţivi mai puţini, iar lemnul e destul de bun...


E o propunere bună, zice Ţepeş, Propun

Chiar de mâine să-nceapă producţia cu lemn de prun!

Totul să meargă bine, ţeapa să iasă fain,

Să nu se neglijeze problema de design,

Ţeapa să fie suplă, să satisfacă clientul,

Să se potrivească perfect cu clima şi ambientul,

Să se trimită cadre să se specializeze,

Economia de lemn să nu se neglijeze,

Printr-o reproiectare justă să se elimine orice sofism,

Astfel încât ţepele să reziste şi la seism!
