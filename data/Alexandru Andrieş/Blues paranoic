Poştaşu-mi aduce ziarul acasă,
Zâmbeşte cu foarfeca-n mână:
Am tăiat ce mi s-a părut periculos, 
Puteţi să-l citiţi, poftă bună!


M-aşez în faţă la televizor 
Pe ecran un chelner apare:
Bună seara, stimaţi telespectatori,
Îndată v-aduc de mâncare!


La telefon nici nu-ncerc să vorbesc,
De cum ridic receptorul
E-o voce acolo care zice Alo,
Încercaţi mai târziu, s-a ars motorul! 


Apa curge, dar foarte rar: 
Mi-a zis mie cineva
Că asta se-ntâmplă fiindcă sunt 
Prea multe microfoane pe reţea!
