Linişte. Căldură. Soare.

Sălciile plângătoare

Stau în aer, dormitând.

Un viţel în râu s-adapă

Şi-o femeie, lângă apă,

Spală rufele, cântând.


Şi din vale abia vine

Murmur slab, ca de albine,

Somnoros şi uniform:

Râul, strălucind în soare,

Ceartă sălciile, care

Toată ziulica dorm.


Sub o salcie bătrână

Şi cu-o carte groasă-n mână

Care-mi ţine de urât,

M-am culcat în fân pe spate, -

Somnul lin, pe nechemate,

A venit numaidecât.


Cântec, murmur, adiere

De zefir în frunze piere

Şi rămâne doar un glas

Care umple valea-ngustă.

. . . . . . . . . . . .. . . . . . . . . . . .

Ia te uită, o lăcustă

Mi-a sărit tocmai pe nas!
