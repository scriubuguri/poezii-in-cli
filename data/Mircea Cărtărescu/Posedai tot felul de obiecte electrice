tu eşti altfel făcută decât mine. tu mă înspăimânţi.

tu eşti un monstru. mi-e frică de tine.

ai lucruri pe care eu nu le am. ai sâni, de pildă,

ai tupeu.

ai o grămadă de rochii, ai rude cu grade universitare.

şi, doamne cum îţi picură părul până pe şale

ca un camion fructexport, fantomatic şi moale

care ar trece pe dorobanţi.

şi ai şolduri, şi ai pandalii, ai amanţi...


inconştientul tău trebuie să fie aşa uriaş

încât ar putea să reducă el singur diferenţa dintre sat şi oraş

să pună capăt valului de violenţă şi pornografie

cu doar un gest, sau o alifie.

nu, dacă tu ai fi un film documentar despre valenţele elementelor chimice

iar eu o tablă pe-un acoperiş de siloz

tot n-am fi fost aşa de străini

în realitatea cu atheneuri, caberneturi, maşini.


tremur când mă atingi. mi se face rău când îţi aud vocea la telefon.

de ce trebuie să existe o fiinţă ca tine?

şi de ce trebuie acum să nu mai existe?

bestie, pistruiato şi fufo,

feregea peste maxilare de tinichea,

gâsco.
