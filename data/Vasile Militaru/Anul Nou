Din cireşul veşniciei

S-a mai scuturat o floare

După ce-a visat sub lună

După ce-a surâs sub soare.


Şi-n clipiţa-n care floarea

A căzut pierind în vânt,

Câte visuri neîmplinite,

Câte doruri nu s-au frânt!


Dar în locul celei duse,

Altă floare vine acum,

Sufletul să ni-l îmbete

Cu nemaigustat parfum.


Şi cum primăvara codrul

Muguri mii desface-n rouă,

Floarea nouă ne aduce

Muguri de nădejde nouă.


Îmbrăcaţi al vostru suflet

În veşmânt de sărbătoare

Şi primiţi cu imn de slavă

Noua veşniciei floare.


Iar dacă-ntre voi iubirea

Va cânta fără să plângă,

Nici un vis n-o fi himera,

Nici un dor n-o să se frângă.
