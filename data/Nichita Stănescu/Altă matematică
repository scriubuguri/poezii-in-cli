Noi ştim că unu ori unu fac unu,

dar un inorog ori o pară

nu ştim cât face.

Ştim că cinci fără patru fac unu,

dar un nor fără o corabie

nu ştim cât face.

Ştim, noi ştim că opt

împărţit la opt fac unu,

dar un munte împărţit la o capră

nu ştim cât face.

Ştim că unu plus unu fac doi,

dar eu şi cu tine,

nu Ştim, vai, nu ştim cât facem.


Ah, dar o plapumă

înmulţită cu un iepure

face o roscovană, desigur,

o varză împărţită la un steag

fac un porc,

un cal fără un tramvai

face un înger,

o conopidă plus un ou,

face un astragal...


Numai tu şi cu mine 

înmultiţi şi împărţiţi

adunaţi şi scăzuţi

rămânem aceiaşi...


Pieri din mintea mea!

Revino-mi în inimă!
