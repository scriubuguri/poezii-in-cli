Părul tău e mai decolorat de soare,
regina mea de negru şi de sare.


Ţărmul s-a rupt de mare şi te-a urmat
ca o umbră, ca un şarpe dezarmat.


Trec fantome-ale verii în declin,
corabiile sufletului meu marin.


Şi viaţa mea se iluminează,
sub ochiul tău verde la amiază,
cenuşiu ca pământul la amurg.
Oho, alerg şi salt şi curg.


Mai lasă-mă un minut.
Mai lasă-mă o secundă.
Mai lasă-mă o frunză, un fir de nisip.
Mai lasă-mă o briză, o undă.


Mai lasă-mă un anotimp, un an, un timp.
