Înaltă conexiune,
Gardă eficace nunţilor,
Drum şi Carte:
Pentru sumbrul rac al lui Marte. 
Pentru Jup
- Acel Trup -
Saturn centurat în aparte,
Uran ca un tiv,
Neptun aditiv;


Cădelniţare în cor a nunţilor, 
Din zece Lune, în rampă, 
O foarte cerească şi amplă 
Mătanie a Frunţilor!


Salut de pe scară de noapte, 
La sceptrul seral
De trei ori spiral:
Al lumii râu static de lapte;


Plecăciune joasă,
La faţa păroasă,
Suptă, care ajună
Apusă-n cărbunii din lună;


Mătanie adâncă, 
Îndoită încă 
Norului violaceu,


Fumat lung, de soare, 
La ziua-n vărsare,
Când pipăie sufletul meu.
