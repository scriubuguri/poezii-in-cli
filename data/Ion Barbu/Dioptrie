Înalt în orga prismei cântăresc
Un saturat de semn, poros infoliu. 
Ca fruntea vinului cotoarele roşesc, 
Dar soarele pe muchii curs - de doliu.


Aproape. Ochii împietresc cruciş 
Din fila vibrătoare ca o tobă,
Coroana literei, mărăciniş,
Jos în lumină tunsă, grea, de sobă.


Odaie, îndoire-n slabul vis!
- Deretecată trece, de-o mătuşe - 
Gunoiul tras în conuri, lagăr scris, 
Adeverire zilei - prin cenuşe.
