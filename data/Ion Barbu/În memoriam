(Stihuri pentru pomenirea unui câine cu numele nemţesc, e drept 
dăruit autorului de un prieten franc. Crescut însă la Isarlâk.)


Primăvară belalie
Cu nopţi reci de echinox, 
Vii şi treci
Şi-nvii, stafie,
Pe răpusul câine Fox!


Fox frumos 
Cu dinţi oţele 
Şi preţ mare 
La căţele,


Fox nebun 
Scurt de coadă
Fuge-n lume, 
Se înnoadă!


Primăvară belalie,
Insomnii de echinox, 
Dimineţi, lăsaţi să vie 
Cum venea, băiatul Fox:


Capul, cafeniu pătat,
Cu miros de dimineaţă, 
De zăvozii mari din piaţă 
În trei locuri sângerat, 
Îl lipeşte de macat, 
Ochii-ntoarce, a mirare, 
Din piept mare:
Ce lătrat!


Pomi golaşi şi zori de roşuri! 
(E aprilie, nu mai)
Forfotă de fulgi pe coşuri, 
În cuib fraged: Cir-li-lai.
- Fox al meu, îţi place, hai?



Cir-li-lai, cir-li-lai,
Precum stropi de apă rece
În copaie când te lai; 
Vir-o-con-go-eo-lig, 
Oase-nchise-afară-n frig 
Lir-liu-gean, lir-liu-gean, 
Ca trei pietre date dura
Pe dulci lespezi de mărgean.


Te-ai sculat cu noaptea-n cap, 
O să-ţi dea colgiul hap,
Fox cu ochii-ntorşi cu albul, 
Fix cu ochii la harap!


Sus în pat 
Haide - zup!
Adă botul 
Să ţi-l pup.
La ureche-apoi să-l pui,
Să zici iute ce-ai să-mi spui. 
Vrei să batem lunci, păduri?


Ori eşti poate în călduri 
Şi-ai venit să-ţi caut fată 
Tot ca tine de pătată: 
Nunul vinovat să-ţi fiu, 
Să-mi vând sufletul de viu!


Nu mă bag să caut fată, 
Că e treabă mult spurcată 
Şi cădem în postul mare 
Şi-am căinţele amare.


Dar nu-ţi arde de păduri 
Şi mai va până-n călduri. 
Văd acum ce sta să zică 
Botul tău. Ştii vreo pisică!


Şi ţii minte că mi-e dragă, 
Miorlăita, care-şi bagă
Prin cămări, prin aşternuturi, 
Ochi-pucioasă, de te scuturi:


Dracu-aducător de boale, 
Cald inel, cu blană moale 
Şi cu prefăcut răsuflet 
Ca păcatele din suflet!


Stai un pic,
Că mă ridic
Şi-i venim acum de hac! 
Lasă numai să mă-mbrac 
Şi-ţi ajut să urci în pom, 
Câine vorbitor şi om,
S-o dăm jos din pom şi cracă,
Apoi - tava
Şi-n tarbacă,
De trei ori de capul scării 
Să-i frângem şira spinării!


Nalt, curat sub corn de rai, 
Dezlega-vom: cir-li-lai,



Cir-li-lai, cir-li-lai,
Precum stropi de apă rece
În copaie când te lai; 
Vir-o-con-go-eo-lig, 
Oase-nchise-afară-n frig 
Lir-liu-gean, lir-liu-gean, 
Ca trei pietre date dura 
Pe dulci lespezi de mărgean.
